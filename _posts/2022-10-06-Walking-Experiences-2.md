---
layout: single
#tags: [Arl_walking_experiences]
#categories: []
#date: 2019-06-25 13:14:15
#excerpt: ''
#image: 'BASEURL/assets/blog/img/.png'
#description:
#permalink:
title: 'title'
---

বিকেল হয়েছে । একটি পবিত্র বিকাল । এখন আছর নামাজের সময়। মন মেজাজ খুবই ভালো । একটি অপবিত্র নিয়তে হাঁটতে বের হয়েছি ।  নামাজ পড়ে এসে মন টাকে আরও ফুরফুরে করে নিলাম । এরপর অপবিত্র নিয়তের অংশীদার বন্ধুকে ফোন দিলাম, সে আমার অপবিত্র আবদার কে পবিত্রভাবে নাকচ করে দিয়ে বললো কাজটা কাল করবে । আমার খোলা নীল আসমানে কিঞ্চিৎ বলিরেখা দেখা দিলো। কিন্তু আমি <b> Captain Jack Sparrow </b> ফ্যান হওয়ায় নিম্নমানের আবেগকে দূরে ঠেলে দিয়ে <i> <b>'Abandon Ship' </i></b> Pirate Code এর প্রত্যক্ষ উত্তরসূরি অনুসিদ্ধান্ত অনুযায়ী একাই বেরিয়ে পড়লাম নিজের অপবিত্র উদ্দেশ্য হাসিল করতে ।
সঙ্গে স্মার্টফোন না থাকায় নিজেই নিজেকে গান শুনলাম:
> #### " যদি তোর ডাক শুনে কেউ না আসে তবে একলা চলো রে.... "

পড়ন্ত বিকেল, ভ্যাপসা গরম এবং ঘর্মাক্ত আমি জগতের নানান ফিলোসপিকেল ব্যাপারে নিজের চিন্তার ধারাকে প্রসারিত করার নিমিত্তে জ্ঞানের অবিচ্ছিন্ন সরল রেখায় একজন সাধারণ দর্শক হয়ে এগিয়ে চললাম। সঙ্গে ছিলেন রবীন্দ্রনাথ ঠাকুর প্রমুখ ।

চরপাড়া মোড়ে গিয়ে দেখি প্রধানমন্ত্রীর ৭৬ তম জন্মদিন উপলক্ষে 'রান্না করা খাবার বিতরণ ও দোয়া মাহফিল ' কর্মসূচি পালিত হচ্ছে । দুই লেনের রাস্তার লেন বিভক্তকারী বর্ডারে দাড়ালাম । প্রথমে রাজনৈতিক ব্যাক্তিবর্গের বক্তব্য ও পড়ে দোয়া মাহফিল হলো - দেখলাম - দেখতে ভালোই লাগছিলো । এরপর খাবার বিতরন শুরু হলে খেলা দেখলাম - মজার খেলা - কে আগে নিতে পারে সে উইনার টাইপ । এক বড় ভাইকে ডেকে বললাম খাবারে কি দিয়েছে ? - সে বললো বিরিয়ানি দিয়েছে । লোভ সামলাতে না পেরে লাইন ক্রস করে মাহফিলে যোগদান করে খাবার নিয়ে নিলাম । দারুন ফিলিংস পেলাম - একদম ডোপামিন হাই। ফ্রি তে খাবার পাইছি তাও আবার কোনো মিটিং মিছিল না করেই ! আমার ফুর্তি দেখে কে ? কিন্তু খাবার দেখে সরিষা পরিমাণ মন খারাপ হলো । সে কথা আর না বলি ।

ডোপামিন অধিক হাই হওয়ায় মাথা আউলাইয়া গেলো এবং অপবিত্র নিয়ত থেকে ছিটকে পড়ে গেলাম । মাথায় তখন পবিত্র নিয়ত খেলা শুরু করলো এবং ভাবলাম এই খাবারটা কাউকে দিয়ে দিবো । এরপর ময়মনসিংহ রেলওয়ে জংশন, জয়নুল আবেদীন পার্ক ..... রাস্তায় হাঁটলাম এবং প্রকৃত needy খুজতে লাগলাম । কিন্তু কাকে দিবো ? কেউ তো আর চোখের সামনে না খেয়ে মরছে না - যারা মরছে তারা আবার চোখের সামনে নাই । কিংবা যারা আছে তাদের মধ্যে কজনকেই বা দিবো ? তাই মনে মনে এক রাজনীতিবিদের সাথে একগ্রতা প্রকাশ করলাম - 'বাংলাদেশে কোনো দরিদ্র নেই ' । অতঃপর বাড়ি ফেরার পথে এক পাগলকে দেখতে পেলাম মনের সুখে গান করছে । পাগলকে বললাম ,

-  কিরে বেটা পাগল , কি খবর তোর?
-  সে আমারে বললো: তুই পাগল !

আমি শুনলাম , হাসলাম আর একটা গান জুড়ে দিলাম ,

> #### " ... তুই পাগল তোর মন ও পাগল ... পাগল পাগল করিস না ...পাগল ছাড়া দুনিয়া চলে না.... "

এরপর খাবারটা তাকে দিতে যাবো - ঠিক এমন সময় - আমার পবিত্র ইচ্ছায় ফাটল ধরে গেলো । ও এক পাগল - ওর প্রতি আমার মত অনেকেরই করুণা বশবর্তী দয়া নাযিল হয়েছে , কিন্তু এই যে আমি - এক মধ্যবিত্ত বেকার যুবক - একটি বিধ্বস্থ মন নিয়ে সারা শহর চষে বেড়াচ্ছি- এতগুলো বছর ধরে - কই ? কেউ তো আমাকে এতটুকু ভালোবাসা দেখালো না ? 
তাই এই খাবার আমারই প্রাপ্য ।
সারাটা শহর খাবারের প্যাকেটটি নিয়ে ঘুরে বাড়ি ফিরে আম্মাকে বললাম -
আম্মা এই তো আমি কামাই ( রোজগার ) করে আনছি ।
এখন আমি আমার রোজগার খাই - এই কথা বলে খাবারটা খেয়ে ফেললাম ।

